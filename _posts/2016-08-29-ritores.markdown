---
layout:     post
title:      "Ρήτορες"
subtitle:   "Οι ρήτορες απ’ το μπαλκόνι ποτίζουν τις ψυχές μ’ αφιόνι και κόβουν χέρια και φτερά."
date:       2016-08-29 14:32:00
author:     "alphasquared4"
header-img: "img/post-bg-07.jpg"
---

Στις μέρες μας με αφορμή την οικονομική κρίση έχουν διαμορφωθεί δύο κύριες σχολές ρητορικής. Απ’ την μια οι αρπακολατζήδες επαΐοντες του Zeitgeist, των «πυλών του ανεκδιήγητου», της ζώνης του Λυκόφωτος, οι «*εγώ ρε σας το ’λεγα*», οι «*το είχα ψυχανεμιστεί αλλά δεν σας το ’λεγα*» κι απ’ την άλλη... το ιερατείο της γνώσης, η επιστημονική ελίτ του «μόνον εμείς ξέρουμε», οι «*αν δεν έχετε τουλάχιστον τρία διδακτορικά, δεν δικαιούστε δια να ομιλείτε*». Χαρακτηριστικό και των δύο: η φλυαρία.

Ας πάρουμε όμως τα πράγματα από την αρχή. Πίσω και από την πιο περίπλοκη επιστημονική θεωρία κρύβεται μια απλή ιδέα. Μπορεί η τεκμηρίωσή της να είναι πολύπλοκη αλλά συνήθως ο πυρήνας της είναι απλός. Το μήλο πέφτει στο έδαφος γιατί κάποια δύναμη το ωθεί. Πώς περιγράφεται η δύναμη αυτή είναι αλλουνού παπά ευαγγέλιο, αλλά το να κατανοεί κάποιος το αίτιο της κίνησης είναι ένα μεγάλο βήμα.

Για παράδειγμα η οικονομική δραστηριότητα μπορεί να είναι δύσκολο να γίνει αντιληπτή στο σύνολό της από τον μέσο άνθρωπο, αλλά η πεμπτουσία της, ποιος κερδίζει - ποιος χάνει, τι κερδίζει - τι χάνει, ανάγεται στις βασικές ανθρώπινες κοινωνικές δεξιότητες. Επίσης η εξωτερική πολιτική στον πυρήνα της δεν διαφέρει και πολύ από τις διαπροσωπικές σχέσεις. Άλλο πως καμουφλάρεται πίσω από τυπικότητες, πρωτόκολλα και συνθήκες. Το δίκαιο του ισχυρού, η ικανότητα επιβολής, η εκμετάλλευση, η χειραγώγηση, είναι αυτά που κινούν τον κόσμο και που εν’ πολλοίς είναι γνώριμα στον καθένα μέσα από την οικογένεια, το φιλικό, το κοινωνικό, το εργασιακό περιβάλλον.

Το πράγμα ξεκινά από τα πρώτα χρόνια του ανθρώπινου βίου. Στο σχολείο τα πιο εύκολα συνήθως μαθαίνονται με τον πιο δύσκολο τρόπο. Απλά πράγματα που το παιδί βιώνει και βλέπει γύρω του τις καθημερινές τους εφαρμογές παρουσιάζονται ως το όγδοο θαύμα. Στην έκθεση δεν είχε σημασία το «τι» έγραφες αλλά το «**πόσο**» έγραφες, αφού βέβαια φρόντιζες να στολίσεις την φλυαρία σου με 5, 6 πομπώδης λόγιους όρους (αρωγή, ευδοκίμηση, νεποτισμός κλπ). Στο εκπαιδευτικό σύστημα σταθερά και με συνέπεια είχε επικρατήσει η ιδέα της «ποσότητας» σε βάρος της «ποιότητας». Ο εξυπνάκιας (όχι ο έξυπνος) που είχε έφεση στην φλυαρία πριμοδοτούνταν με διάφορους τρόπους σε βάρους εκείνου με την στοιχειώδη αυτοεκτίμηση που αρνούνταν να συμμετάσχει στο θέατρο του παραλόγου. Ήταν έτσι όπως ακριβώς το έλεγε ο Lennon: “*they hate you if you’re clever*”.

Αυτοί οι εξυπνάκηδες είναι που σήμερα διαφεντεύουν την ζωή μας. Αυτοί είναι οι 300 της βουλής που μιλάνε, μιλάνε χωρίς να λένε τίποτα, αυτοί είναι οι ανύπαρκτοι πνευματικοί ταγοί, οι οσφυοκάμπτες δημοσιογράφοι, οι τεχνοκράτες του τίποτα. Το να αποκαταστήσουμε μια **ουσιαστική σχέση με την γλώσσα** και κατά συνέπεια με το είναι μας, νομίζω πως αποτελεί θέμα ζωτικής σημασίας. Και βέβαια επειδή οι φαφλατάδες που καταδυναστεύουν την ζωή μας την έχουν καταλάβει την δουλειά κάνουν τα αδύνατα δυνατά προκειμένου να μην συμβεί αυτό. Υπήρχε ποτέ περίπτωση λαός που δίνει σημασία στο περιεχόμενο, στη σαφήνεια και την καθαρότητα του λόγου, που σέβεται την γλώσσα του με λίγα λόγια, να εκλέξει πρωθυπουργό τον Τσίπρα και να στείλει στην βουλή τον Καμμένο;

Και δεν μιλάω για ρητορική ικανότητα ούτε για τελειότητα στην σύνταξη του λόγου αλλά για γλωσσική νοημοσύνη (ας μου επιτραπεί ο όρος). Έχω την εντύπωση πως τα δύο πρώτα (η ρητορεία και η εμμονή στους γλωσσικούς κανόνες) είναι αντίρροπα με την γλωσσική νοημοσύνη (και ίσως την νοημοσύνη εν’ γένει αλλά αυτό είναι μεγάλη κουβέντα). Συνήθως από απλούς ανθρώπους των οποίων η σκέψη και η γλώσσα δεν έχει μπει στην πρέσα της υποχρεωτικής εκπαίδευσης ακούς τα πιο μεστά και ουσιώδη πράγματα. Τι να το κάνω εγώ αν το «*όλους όσοι γιορτάζουν*» είναι το σωστό όταν απ’ το λαϊκό χωνευτήρι έχει καθιερωθεί το πιο εύηχο «*όλους όσους γιορτάζουν*»;

Η γλωσσική νοημοσύνη δεν έχει να κάνει με την ικανότητα χειρισμού της γλώσσας και την προσκόλληση σε συντακτικούς και γραμματικούς κανόνες, αλλά με την ουσία του λόγου. Μπορεί κάποιος να είναι δεινός ρήτορας, ή δεινός συγγραφέας, αλλά ο λόγος και η γραφή του να μην έχουν ουσία. Ο Ρίτσος στο Καπνισμένο Τσουκάλι μοιάζει βέβαιος: «*Και να αδελφέ μου, που μάθαμε να κουβεντιάζουμε, ήσυχα-ήσυχα κι απλά. Καταλαβαινόμαστε τώρα, δεν χρειάζονται περισσότερα.*». Εγώ νομίζω πως η ανθρωπότητα είναι πολύ μακριά από αυτήν την μέρα. Δυστυχώς δεν μάθαμε και απέχουμε πολύ από το να μάθουμε. Σήμερα είμαστε σ’ αυτό που περιγράφει ο Γκάτσος: «*Οι ρήτορες απ’ το μπαλκόνι ποτίζουν τις ψυχές μ’ αφιόνι και κόβουν χέρια και φτερά.*».
