---
layout:     post
title:      "Διακήρυξη"
subtitle:   "Ο Θεός είναι η Σωτηρία Μπέλλου και παίζει ζάρια."
date:       2016-08-26 13:11:00
author:     "alphasquared4"
header-img: "img/post-bg-05.jpg"
---

Σήμερα 26-08-2016, ανήμερα των γενεθλίων της Thalía (πρωταγωνίστριας στις ανυπέρβλητες τηλε-νουβέλες Μαριμάρ και Ροζαλίντα) διακηρύσσω την ίδρυση της οργάνωσης των **Αισιόδοξα Απαισιόδοξων** (Α<sup>2</sup> «άλφα στο τετράγωνο»), η οποία δεν πρέπει να συγχέεται με τους ΑΑ (Ανώνυμους Αλκοολικούς), αν και πέραν του ότι αποτελούν συγγενικό και συμπαθή χώρο, το αποτέλεσμα της μαθηματικής πράξης είναι το ίδιο (AA = A<sup>2</sup>). Η οργάνωση Α<sup>2</sup> δεν αποτελεί ιδεολογική πλατφόρμα, αλλά έχει ως βάση μια απλή μάλλον μέθοδο σκέψης. Έχει για μότο μια παραλλαγή του επιτύμβιου επιγράμματος στον τάφο του Καζαντζάκη: «*δεν ελπίζω τίποτα - φοβούμαι κάτι λίγα - είμαι λέφτερος;*». Δώστε ιδιαίτερη προσοχή στο ερωτηματικό στο τέλος που εκφράζει την προσήλωση του κινήματος Α<sup>2</sup> στην **αρχή της απροσδιοριστίας** του Heisenberg η οποία, ναι μεν αφορά τον μικρόκοσμο των υποατομικών σωματιδίων, αλλά έχει ασφαλώς γενικότερη οντολογική ερμηνεία. 

Βασική μας θέση είναι η μη-βεβαιότητα. Στο σύμπαν και κατά συνέπεια στον μάταιο τούτο κόσμο δεν υπάρχει τίποτα προσδιορισμένο απόλυτα (εκτός ίσως από την απόλυτη Ελληνίδα σταρ). Δεν υπάρχει για παράδειγμα απόλυτο καλό, όπως δεν υπάρχει και απόλυτο κακό. Κι αυτό δεν έχει να κάνει με το αν μας αρέσει, ή δεν μας αρέσει. Στους εθισμένους στα happy end δεν μας αρέσει, αλλά έτσι είναι η φύση και δεν ορίζεται από το ανθρώπινο συναίσθημα, την, κατά τον Βίλχελμ Ράιχ, «συγκινησιακή πανούκλα». Take it or leave it. Άρα, ουτοπίες, ιδανικές πολιτείες, άριστες πόλεις κλπ, τουλάχιστον σε αυτό το σύμπαν, ξεχάστε τα. Σε κάποιο άλλο, όπου ισχύουν άλλοι φυσικοί νόμοι, το συζητάμε. Σε τούτο εδώ ο Θεός, ως άλλη Σωτηρία Μπέλλου, *δεν κάνει άλλη δουλειά από το να «παίζει ζάρια» όλη μέρα*. Οι Α<sup>2</sup> εξάλλου δεν αποκλείουν την πιθανότητα ο Θεός να είναι η ίδια η Σωτηρία Μπέλλου.

Κάποιοι θα πουν πως αυτό είναι μηδενισμός με μπόλικη δόση από κυνισμό. Δεν είναι έτσι. Οι Αισιόδοξα Απαισιόδοξοι δεν λένε ότι πρέπει να ζούμε χωρίς στόχους, ιδανικά κι οράματα. Αλλιώς θα ήταν σκέτα απαισιόδοξοι κι αυτό δεν έχει σχέση με την διαλεκτική που αποτελεί βασικό εργαλείο της επεξεργασίας μας αλλά και την θεωρεία της εξέλιξης την οποία και ασπαζόμαστε. Άρα «ποιο το νόημα ρε Αρτέμη;» που θα ’λεγε και ο μυστακοφόρος θεατής του κινηματογράφου στην ταινία «Αλαλούμ». Θα παραφράσουμε ακόμη μια φορά το απόφθεγμα ενός διάσημου, του Αϊνστάιν αυτή τη φορά. Φανταστείτε τα χέρια σας να αγγίζουν ένα γυμνό γυναικείο κορμί (ή αντρικό, ότι προτιμάει ο καθένας - η καθεμία). Όσο πιο ποθητό είναι, τόσο πιο ζεστό, πιο καυτό γίνεται, σε σημείο που το άγγιγμα να γίνεται ιδιαίτερα επώδυνο. Όσο λιγότερο ποθητό είναι η θερμοκρασία τείνει να γίνει ιδανική. Οι Α<sup>2</sup> λοιπόν λένε, ή αγνοήστε την όραση προς όφελος της αφής (βάλτε νερό στο κρασί σας με λίγα λόγια), ή συμφιλιωθείτε με τον πόνο. Στην προκειμένη περίπτωση η libido και ο πόνος (προς επιβεβαίωση του μεγάλου Μαρκησίου Ντε Σαντ) αποτελούν ένα διαλεκτικό δίπολο που μεταβάλλεται συνεχώς και χωράει άπειρους ενδιάμεσους συνδυασμούς χωρίς όμως ποτέ να παίρνει μια απόλυτη και σταθερή ακραία τιμή (μόνο το ένα ή μόνο το άλλο).

Για να μην τον κουράζουμε πολύ και εφαρμόζοντας την απροσδιοριστία σε πιο πρακτικά θέματα... Αν ο καθένας πίστευε ότι ήθελε χωρίς όμως απόλυτη βεβαιότητα, αν άφηνε ένα μικρό έστω χώρο για την αμφιβολία, τα πράγματα θα ήταν πολύ καλύτερα σ’ αυτόν τον κόσμο. Τυφλή πίστη, χωρίς αμφιβολία, είναι απλά κρετινισμός. Δόγματα, αξιώματα, θέσφατα και λοιπές βεβαιότητες έχουν θέση μόνο στον σκουπιδοτενεκέ της ιστορίας.
